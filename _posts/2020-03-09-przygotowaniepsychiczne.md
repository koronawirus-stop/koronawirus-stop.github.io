---
layout: post
title: "6 sposobów aby przygotować się psychicznie do zagrożenia koronawirusem COVID-19"
author: "AS"
categories: aktualnosci
tags: 
image: przygotowanie2.jpg
---

Zagrożenie nowym koronawirusem powoduje w nas poczucie strachu i izolacji. Nie mamy wpływu na to, czy choroba dotrze do naszej okolicy, ale mamy wpływ na to, jak zareagujemy na zagrożenie oraz na poczucie bezpieczeństwa innych osób.

Dlatego poza przygotowaniem organizmu i przygotowaniem organizacyjnym, warto także podjąć kroki w celu przygotowania naszej psychiki i emocji na ewentualny wybuch epidemii bądź masowej histerii.

<h2>1. Unikaj niepotwierdzonych informacji w mediach społecznościowych i czasopismach mających na celu wywołanie sensacji i poczucia zagrożenia  </h2>

Informacje w mediach społecznościowych, a nawet w czasopismach i na stronach internetowych takich, jak ta (sic!), nie zawsze są godne zaufania. Artykuły prasowe mają za zadanie zwrócić Twoją uwagę, a ich tytuły wywołują często nieuzasadnione faktami poczucie zagrożenia. Zawsze sprawdzaj docierające do Ciebie informacje u zaufanego źródła i porównuj informacje dostępne w źródłach międzynarodowych i krajowych.
Oto lista wiarygodnych źródeł informacji o koronawirusie:

Bezpłatna całodobowa infolinia NFZ: 800 190 590

- [**Główny Inspektorat Sanitarny**](https://gis.gov.pl/) -- strona zawierająca bieżące aktualizacje zaleceń dla podróżnych oraz najnowsze komunikaty dotyczące doktroli sanitarnych.  
- [**Serwis RP: Aktualne informacje i zalecenia dotyczące COVID-19**](https://www.gov.pl/web/koronawirus) -- strona zawierająca informacje sprawdzone przez Ministerstwo Zdrowia.  
- [**Europejskie Centrum ds. Zapobiegania i Kontroli Chorób (European Centre for Disease Prevention and Control ECDC)**](https://www.ecdc.europa.eu/en/novel-coronavirus-china) -- niezależna agencja Unii Europejskiej z siedzibą w Szwecji, odpowiedzialna za rozpoznawanie, ocenę i powiadamianie o bieżących i nadchodzących zagrożeniach związanych z chorobami zakaźnymi takimi jak SARS, ptasia grypa, HIV/AIDS lub grypa.  
- [**Światowa Organizacja Zdrowia (World Health Organization WHO)**](https://www.who.int/) -- strona po angielsku, aktualizowana na bieżąco informacjami o rozprzestrzenaniu COVID-19.

<h2>2. Ćwicz w sobie spokój i życzliwość w miejscach publicznych i środkach transportu publicznego </h2>

Reaguj spokojnie i życzliwie na przejawy strachu przed zagrożeniem oraz panikę u innych osób. Jeśli możesz, pomóż im się uspokoić podająć konstruktywne informacje i prognozy dotyczące zagrożenia. Pomóż im przygotować się na ewentualny wybuch epidemii i zabezpieczyć się przed zarażeniem koronawirusem.

Nie wyśmiewaj osób obawiających się zarażenia koronawirusem czy osób obawiających się tego, że zabraknie w sklepach produktów spożywczych lub środków czystości. Taka reakcja pogłębia poczucie izolacji i wywołuje tym większy strach. Zamiast tego, sprawdź dokładnie znane ci informacje i cierpliwie przekazuj je osobom, którym są one potrzebne. Ćwicz cierpliwość i życzliwość!

<h2>3. Analizuj rozwój sytuacji w szerszym kontekście </h2>

Każdego dnia sprawdzaj rozwój sytuacji aby nie dać się zaskoczyć informacji o pojawieniu się wirusa w twoim regionie.

- [Baza danych WHO: Novel Coronavirus (COVID-19) Situation](https://experience.arcgis.com/experience/685d0ace521648f8a5beeeee1b9125cd) -- aktualizowana o liczbę potwierdzonych przypadków zachorowań, liczbę zgonów i liczbę krajów, w których występuje choroba wywołana wirusem  
- [Baza danych Uniwersytetu Johns Hopkins: Coronavirus COVID-19 Global Cases by Johns Hopkins CSSE](https://www.arcgis.com/apps/opsdashboard/index.html#/85320e2ea5424dfaaa75ae62e5c06e61) -- aktualizowana o liczbę potwierdzonych przypadków, zgonów i wyzdrowień oraz zawierająca wykresy porównawcze liczby zachorowań i wyzdrowień w Chinach i w reszcie świata

Nie bój się rosnących liczb. Statystyki każdego rodzaju mogą być z początku mylące i nadmiernie niepokojące. Spróbuj zobaczyć je w odpowiednim kontekście i śledź tempo rozptrzestrzeniania się wirusa w twoim rejonie w dłuższym okresie, a nie tylko liczbę zarażonych dzień po dniu!

<h2>4. Przygotuj się na zagrożenia, których najbardziej się obawiasz. Opracuj scenariusze działania w każdym przypadku.   </h2>

Przygotuj się na te sytuacje, które wywołują w tobie poczucie zagrożenia. Sprawdź, do kogo możesz zadzwonić, jeśli ty lub twoi bliscy będą potrzebowali pomocy lub opieki medycznej. Ustal z szefem sposób działania na wypadek dalszego rozwoju koronawirusa. Także wyćwiczenie odpowiedniej higieny osobistej oraz wzmocnienie odporności organizmu pomogą ci przygotować się na nadejście epidemii.

Wyobraź sobie, jak powinienieś reagować na wybuch masowej histerii. Co pomoże ci się uspokoić i pomóc innym?

Przygotuj zapas leków na około 4 tygodnie, jeśli ty lub twoi bliscy potrzebujecie ich w związku z przewlekłą chorobą. Miej niewielki zapas żywności w domu, ale nie wpadaj w szał zakupów. Pamiętaj, puste półki w sklepach to nie wynik zagrożenia koronawirusem, tylko paniki wywołanej brakiem właściwego zrozumienia zagrożenia.

<h2>5. Zbuduj siatkę zaufania i zawiąż grupy wsparcia  </h2>

Zawiąż sąsiedzką grupę wsparcia, ustal z rodziną wspólny sposób działania na wypadek wybuchu epidemii. Nie pozostawiajcie osób starszych i samotnych samym sobie. Przede wszystkim dowiedz się ile osób w twojej okolicy może potrzebować pomocy w przypadku wybuchu epidemii koronawirusa.

Zostaw w skrzynkach swoich sąsiadów kartki ze swoim numerem telefonu i informacją, że jesteś gotów im pomóc w sytuacji jeśli będą potrzebowali pomocy w kontakcie w lekarzem, zrobieniu zakupów czy zdobyciu leków. Powieś takie kartki na klatce schodowej w dobrze widocznym miejscu.

Jeśli jesteś osobą samotną, skontaktuj się ze znajomym bądź najbliższym sąsiadem i ustalcie, jak sobie nawzajem pomagać jeśli pojawi się zagrożenie koronawirusem.

<h2>6. Buduj w sobie poczucie kontroli nad sytuacją poprzez działania zapobiegawcze i pomoc innym. </h2>

Wprowadź odpowiednią higienę osobistą w swoim domu. Pilnuj abyś ty i twoi bliscy korzystali z osobnych ręczników i zostawiaj je w miejscu, w którym łatwo wyschną. Utrzymuj wysoką temperaturę i dobrze wietrz mieszkanie. Przestrzegaj zaleceń Światowej Organizacji Zdrowia i Głównego Inspektora Sanitarnego dotyczących zapobiegania rozprzestrzenianiu wirusa.

Przekazuj aktualności osobom, które nie mają dostępu do wiarygodnych źródeł informacji, takich jak strony internetowe Światowej Organizacji Zdrowia lub strona Głównego Inspektora Sanitarnego.

Wydrukuj najważniejsze informacje o przygotowaniu się do epidemii koronawirusa i zostaw je w widocznych miejscach w swojej okolicy, w sklepie osiedlowym, na klatce schodowej, w pracy.


